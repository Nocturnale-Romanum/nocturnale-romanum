\item In te, Dómine, sperávi, non confúndar in ætérnum:~* in justítia tua líbera me, et éripe me.

\item Inclína ad me aurem tuam,~* et salva me.

\item Esto mihi in Deum protectórem, et in locum munítum:~* ut salvum me fácias.

\item Quóniam firmaméntum meum,~* et refúgium meum es tu.

\item Deus meus, éripe me de manu peccatóris,~* et de manu contra legem agéntis et iníqui:

\item Quóniam tu es patiéntia mea, Dómine:~* Dómine, spes mea a juventúte mea.

\item In te confirmátus sum ex útero:~* de ventre matris meæ tu es protéctor meus.

\item In te cantátio mea semper:~† tamquam prodígium factus sum multis:~* et tu adjútor fortis.

\item Repleátur os meum laude, ut cantem glóriam tuam:~* tota die magnitúdinem tuam.

\item Ne projícias me in témpore senectútis:~* cum defécerit virtus mea, ne derelínquas me.

\item Quia dixérunt inimíci mei mihi:~* et qui custodiébant ánimam meam, consílium fecérunt in unum.

\item Dicéntes: Deus derelíquit eum,~† persequímini, et comprehéndite eum:~* quia non est qui erípiat.

\item Deus ne elongéris a me:~* Deus meus, in auxílium meum réspice.

\item Confundántur, et defíciant detrahéntes ánimæ meæ:~* operiántur confusióne et pudóre, qui quærunt mala mihi.

\item Ego autem semper sperábo:~* et adjíciam super omnem laudem tuam.

\item Os meum annuntiábit justítiam tuam:~* tota die salutáre tuum.

\item Quóniam non cognóvi litteratúram,~† introíbo in poténtias Dómini:~* Dómine, memorábor justítiæ tuæ solíus.

\item Deus, docuísti me a juventúte mea:~* et usque nunc pronuntiábo mirabília tua.

\item Et usque in senéctam et sénium:~* Deus, ne derelínquas me,

\item Donec annúntiem bráchium tuum~* generatióni omni, quæ ventúra est:

\item Poténtiam tuam, et justítiam tuam, Deus,~† usque in altíssima, quæ fecísti magnália:~* Deus, quis símilis tibi?

\item Quantas ostendísti mihi tribulatiónes multas et malas:~† et convérsus vivificásti me:~* et de abýssis terræ íterum reduxísti me:

\item Multiplicásti magnificéntiam tuam:~* et convérsus consolátus es me.

\item Nam et ego confitébor tibi in vasis psalmi veritátem tuam:~* Deus, psallam tibi in cíthara, Sanctus Israël.

\item Exsultábunt lábia mea cum cantávero tibi:~* et ánima mea, quam redemísti.

\item Sed et lingua mea tota die meditábitur justítiam tuam:~* cum confúsi et revériti fúerint, qui quærunt mala mihi.

