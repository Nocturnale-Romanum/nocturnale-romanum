\item Misericórdias Dómini~* in ætérnum cantábo.

\item In generatiónem et generatiónem~* annuntiábo veritátem tuam in ore meo.

\item Quóniam dixísti: In ætérnum misericórdia ædificábitur in cælis:~* præparábitur véritas tua in eis.

\item Dispósui testaméntum eléctis meis,~† jurávi David, servo meo:~* Usque in ætérnum præparábo semen tuum.

\item Et ædificábo in generatiónem et generatiónem~* sedem tuam.

\item Confitebúntur cæli mirabília tua, Dómine,~* étenim veritátem tuam in ecclésia sanctórum.

\item Quóniam quis in núbibus æquábitur Dómino:~* símilis erit Deo in fíliis Dei?

\item Deus, qui glorificátur in consílio sanctórum:~* magnus et terríbilis super omnes qui in circúitu ejus sunt.

\item Dómine, Deus virtútum, quis símilis tibi?~* potens es, Dómine, et véritas tua in circúitu tuo.

\item Tu domináris potestáti maris:~* motum autem flúctuum ejus tu mítigas.

\item Tu humiliásti sicut vulnerátum, supérbum:~* in bráchio virtútis tuæ dispersísti inimícos tuos.

\item Tui sunt cæli, et tua est terra:~† orbem terræ et plenitúdinem ejus tu fundásti:~* aquilónem, et mare tu creásti.

\item Thabor et Hermon in nómine tuo exsultábunt:~* tuum bráchium cum poténtia.

\item Firmétur manus tua, et exaltétur déxtera tua:~* justítia et judícium præparátio sedis tuæ.

\item Misericórdia et véritas præcédent fáciem tuam:~* beátus pópulus, qui scit jubilatiónem.

\item Dómine, in lúmine vultus tui ambulábunt,~† et in nómine tuo exsultábunt tota die:~* et in justítia tua exaltabúntur.

\item Quóniam glória virtútis eórum tu es:~* et in beneplácito tuo exaltábitur cornu nostrum.

\item Quia Dómini est assúmptio nostra,~* et Sancti Israël, regis nostri.

\item Tunc locútus es in visióne sanctis tuis, et dixísti:~† Pósui adjutórium in poténte:~* et exaltávi eléctum de plebe mea.

\item Invéni David, servum meum:~* óleo sancto meo unxi eum.

\item Manus enim mea auxiliábitur ei:~* et bráchium meum confortábit eum.

\item Nihil profíciet inimícus in eo:~* et fílius iniquitátis non appónet nocére ei.

\item Et concídam a fácie ipsíus inimícos ejus:~* et odiéntes eum in fugam convértam.

\item Et véritas mea, et misericórdia mea cum ipso:~* et in nómine meo exaltábitur cornu ejus.

\item Et ponam in mari manum ejus:~* et in flumínibus déxteram ejus.

\item Ipse invocábit me: Pater meus es tu:~* Deus meus, et suscéptor salútis meæ.

\item Et ego primogénitum ponam illum:~* excélsum præ régibus terræ.

\item In ætérnum servábo illi misericórdiam meam:~* et testaméntum meum fidéle ipsi.

\item Et ponam in sǽculum sǽculi semen ejus:~* et thronum ejus sicut dies cæli.

\item Si autem derelíquerint fílii ejus legem meam:~* et in judíciis meis non ambuláverint.

\item Si justítias meas profanáverint:~* et mandáta mea non custodíerint:

\item Visitábo in virga iniquitátes eórum:~* et in verbéribus peccáta eórum.

\item Misericórdiam autem meam non dispérgam ab eo:~* neque nocébo in veritáte mea:

\item Neque profanábo testaméntum meum:~* et quæ procédunt de lábiis meis, non fáciam írrita.

\item Semel jurávi in sancto meo: Si David méntiar:~* semen ejus in ætérnum manébit.

\item Et thronus ejus sicut sol in conspéctu meo,~† et sicut luna perfécta in ætérnum:~* et testis in cælo fidélis.

\item Tu vero repulísti et despexísti:~* distulísti Christum tuum.

\item Evertísti testaméntum servi tui:~* profanásti in terra Sanctuárium ejus.

\item Destruxísti omnes sepes ejus:~* posuísti firmaméntum ejus formídinem.

\item Diripuérunt eum omnes transeúntes viam:~* factus est oppróbrium vicínis suis.

\item Exaltásti déxteram depriméntium eum:~* lætificásti omnes inimícos ejus.

\item Avertísti adjutórium gládii ejus:~* et non es auxiliátus ei in bello.

\item Destruxísti eum ab emundatióne:~* et sedem ejus in terram collisísti.

\item Minorásti dies témporis ejus:~* perfudísti eum confusióne.

\item Usquequo, Dómine, avértis in finem:~* exardéscet sicut ignis ira tua?

\item Memoráre quæ mea substántia:~* numquid enim vane constituísti omnes fílios hóminum?

\item Quis est homo, qui vivet, et non vidébit mortem:~* éruet ánimam suam de manu ínferi?

\item Ubi sunt misericórdiæ tuæ antíquæ, Dómine:~* sicut jurásti David in veritáte tua?

\item Memor esto, Dómine, oppróbrii servórum tuórum:~*

\item Quod exprobravérunt inimíci tui, Dómine,~* quod exprobravérunt commutatiónem Christi tui.

\item Benedíctus Dóminus in ætérnum:~* fiat, fiat.

\item Glória Patri, et Fílio,~* et Spirítui Sancto.

\item Sicut erat in princípio, et nunc, et semper,~* et in sǽcula sæculórum. Amen.

